این پروژه به طراحی و پیاده‌سازی سیستمی برای ردیابی دقیق حرکات چشم مبتنی بر پردازش تصویر و الگوریتم‌های یادگیری ماشینی پرداخته است. این سیستم به‌گونه‌ای طراحی شده که بتواند موقعیت چشم را تشخیص داده و اطلاعات مرتبط با موقعیت آن را برای کنترل دستگاه‌ها و سیستم‌های دیگر ارسال کند. این فناوری در حوزه‌هایی نظیر کنترل ربات، توانبخشی افراد ناتوان و کاربردهای پزشکی، می‌تواند راه‌حل‌های موثری ارائه دهد. مهم‌ترین نوآوری این سیستم استفاده از فیلتر کالمن به‌عنوان روشی برای کاهش نویز در داده‌های استخراج‌شده از شمارش پیکسل‌های تیره و کمک به بهبود دقت و پایداری در تشخیص موقعیت چشم است. با استفاده از فیلتر کالمن، داده‌های ناپایدار اولیه که تحت تاثیر نویزها و حرکات ناخواسته قرار دارند به سیگنالی هموار و پایدار تبدیل شده‌اند.
در این پروژه، برای بهبود وضوح تصویر و تشخیص بهتر ناحیه چشم، از تکنیک‌های مختلف پردازش تصویر استفاده شده است. این تکنیک‌ها شامل ایجاد ماسک برای جداسازی ناحیه چشم، اعمال فیلترهای میانگین‌گیر و هموارسازی و تبدیل به مقیاس خاکستری هستند. پس از استخراج ناحیه چشم و اعمال پیش‌پردازش‌های مختلف، از فیلتر کالمن برای پیش‌بینی و تصحیح داده‌ها استفاده شده است که با پیش‌بینی مقادیر بعدی و تصحیح آن‌ها، تاثیر نویزهای احتمالی را به حداقل رسانده و موجب بهبود پایداری سیستم شده است. این فیلتر همچنین امکان تنظیم دقیق‌تر بر اساس شرایط محیطی مختلف را فراهم کرده و سیستم را در برابر تغییرات نور و حرکات نامطلوب مقاوم ساخته است.
